 MIDDELBURG – Twee vriende het Saterdag ernstige beserings opgedoen toe hulle deur weerlig by Loskopdam raakgeslaan is, luidens ‘n berig deur Middelburg Observer. Jaco le Roux (35) en Clinton Fleming (29) is onderskeidelik na Life Kosmos Hospitaal en Midmed Hospitaal gejaag waar hulle tans aansterk. Clinton is steeds in die intensiewesorgheenheid, en staar moontlike komplikasies met sy hart in die gesig. Jaco het ernstige brandwonde aan sy maag opgedoen, waar sy visstok, wat deur die weerlig getref is, gestut was. Hy moet verskeie operasies ondergaan om weefsel te verwyder. Volgens sy vrou Desiree, het die voorval by Loskopdam, A Forever Resort plaasgevind en die personeel was uiters behulpsaam. Die traumatiese gebeure het ten aanskoue van beide paartjies se kinders en ander ooggetuies afgespeel. Die slagoffers het glo gesien hoe die weer opsteek en het besluit om huiswaarts te keer. Terwyl hulle besig was om die stokke uit die water te haal, het die weerlig die punt van die grafietvisstok raakgeslaan. Die straal het na bewering in twee opgedeel en beide vissermanne  getref. Charné, Clinton se vrou, beskryf dit as ‘n “harde ontploffing”. Die visstok in Jaco se hande het glo soos garing gelyk en sy klere is van sy lyf af gebrand. Bystanders het gedink die mans is dood. Kampeerders, sekuriteitswagte en personeel van Loskopdam, A Forever Resort, het hulp verleen. Paramedici van ER24 (Middelburg) en Swift EMS (Groblersdal) het die mans na Life Midmed Hospitaal vervoer. Lees ook: How to report lost, found and stray dogs  