 Die geldsakke word veral leeggetap vir leerders wat na gr. 1 en 8 toe moet gaan omdat hulle in beide gevalle van voor af uitgerus moet word. Asof die hoë fooie vir klerasie en skryfbehoeftes nie erg genoeg is nie, dra die jaarlikse bedrae vir skoolfooie daarby dat ouers nog dié las ook moet dra. En dan word daar nie eens van koshuisfooie gepraat nie. Dit kos deesdae tussen R2 500 en R3 000 om te sorg dat kinders volgens skoolreëls aangetrek word.  ‘n Lys van skryfbehoeftes wat ‘n leerder gedurende die jaar gaan benodig, word vooraf aan ouers verskaf. Hierdie koste beloop tussen R1 000 tot R2 000. Dit sluit nie ‘n skooltas in nie. “My grootste klag is die skooltasse en die voorgeskrewe lys van skryfbehoeftes. Jy is gelukkig as die tas ‘n jaar lank hou. Die hoeveelheid boeke wat die kind saamsleep is eenvoudig te swaar,” sê Marina Maartins, wie se seun gr. 8 toe gaan. Sy sê ouers moet nie skaam wees om by klerebanke te gaan aanklop nie. “Ja, ons wil graag almal nuwe klere vir ons kinders gee, maar as die geld skraps is, maak jy ‘n ander plan.” Maartins het die skryfbehoeftelys weggegooi en net die nodigste aangekoop. Om rond te snuffel vir die beste pryse het haar ‘n hele klompie geld bespaar. Adrie Reyneke moes vir haar graadeentjie, soos ander ouers, die hand diep in die sak steek om te sorg dat alles reg is vir daai eerste dag. Omdat daar so min winkels is wat skoolklere verkoop, word die ouers se keuses oor waar om dit aan te skaf, baie beperk. “Ek is van mening dat skoolklerewinkels ouers soms uitbuit deur buitensporige pryse te vra. Ek sou voorstel dat alle skole dieselfde soort klere moet gebruik, soos ‘n grys broek, wit hemp en grys kouse. Die klere is by ander winkels beskikbaar.”  Ek weet skole wil graag hulle eie identiteit behou, maar dit kan steeds gedoen word deur byvoorbeeld sakwapens te verkoop om op hemde en baadjies vas te werk,” stel Reyneke voor. Om haar te help om haar kinders op skool te hou ten spyte van die hoë koste, gebruik sy die rente van ‘n vaste belegging wat sy het om jaarliks die skooluitgawes te betaal. Solange Soares-Nicholson het hierdie jaar twee kinders in gr. 8. Sy het geen ander keuse gehad as om hulle in een van die privaatskole te sit nie omdat die staatskole vol is. “Dit kos ons net meer as R9 000 per maand aan skoolfooie om die twee op die skoolbanke te kry. En die koste van klere en skryfbehoeftes is beslis onrealisties hoog.” Sy voel ook dat die Engelse gemeenskap veral onregverdig behandel word omdat daar so min skole is wat in hierdie taal onderrig bied.  Dit help hulle baie omdat verskeie familielede bydra tot die kostes. Marinda Stoltz sê sy moes noodgedwonge haar jaarlikse bonus, wat eintlik vir ‘n lekker vakansie moes betaal, gebruik om haar gr. 8-seun op die skoolbanke te kry. “As enkelouer sal dit maar seker vir die volgende vyf jaar van sy skoolloopbaan my bonus opvreet.” Die buitensporige kostes het Yolandi Theron genoop om ‘n heel ander rigting in te slaan. Haar seun leer deur tuisskoling. “Dit kos my R1 000 per maand en die koste van sowat 3GB data per maand. “Af en toe moet ek ‘n skryfboek, penne en potlode koop. En sy kwalifikasies word internasionaal erken.” Die meegaande tabel, wat saamgestel is uit huidige inligting wat by skole en elektronies bekom kon word, dui aan hoeveel die onderskeie skole se jaarlikse skoolfooie en koshuisgeld is.