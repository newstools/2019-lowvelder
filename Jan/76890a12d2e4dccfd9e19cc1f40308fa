 MBOMBELA -Die Vlammies se uitstekende uitslae het ook verseker dat die skool onder die bestes in Mpumalanga tel. Die leerlinge kon daarin slaag om 138 onderskeidings op te lewer. ‘n Aantal van 76 % het met baccalaureus-toelating geslaag en 169 leerders slaag met universiteitstoelating. Hoof Deon Visser sê die Bergvlam-gemeenskap is voorwaar trots op al die goeie uitslae. “‘n Hele aantal leerders het onder moeilike persoonlike omstandighede hulle finale eksamen aangepak. As gevolg van hul deursettingsvermoë het hulle nooit moed opgegee nie, en die vrugte daarvan gepluk deur deurentyd hard te werk en gefokus te bly.” Die topmatriekkandidate wat Vrydag by die provinsiale bekendstellingsfunksie toekennings ontvang het, sluit in die toppresteerder in die provinsie, Natasha Agostinho. Sy en Neo Mkhabela het elk agt onderskeidings behaal. Enrique Francis en Imke Smit het elk sewe onderskeidings en Johann Naduvileparambil het ses. Londiwe Hlatshwayo, Buhle Jele, Michelle Mathebula en Luvuyo Nkosi behaal elk vyf onderskeidings. Visser het die kinders voorspoed vir die toekoms toegewens. “(Ons) vertrou dat hulle met die lewensvaardighede wat hulle by Vlammies geleer het, almal sukses sal bereik in hul lewenstog vorentoe. ‘n Spesiale dank aan al die onderwysers wat ‘n aandeel aan ons matrieks se goeie akademiese uitslae gehad het, asook hul toewyding in die opvoeding en vorming van elke gr. 12-leerder,” het hy afgesluit.