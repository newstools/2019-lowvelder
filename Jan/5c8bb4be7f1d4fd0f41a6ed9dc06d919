 MBOMBELA – Hou koers! Dit is die leuse van die gewilde Suid-Afrikaanse organisasie, Die Voortrekkers.  Die Laeveld-kommando van dié organisasie het Maandagaand hulle jaar met ‘n ope dag afgeskop.  Dit was ook die bekendstelling van hul splinternuwe tuiste op die perseel van die Nelspruit Gereformeerde Kerk.  Nuwe belangstellendes en ou vriende is almal hartlik verwelkom en binne ‘n halfuur van ontvangs het die boeresport begin as ‘n voorsmakie van wat die res van die jaar op die kommando wag.  “Ons is ‘n kultuurorganisasie vir Afrikaanssprekendes,” verduidelik die kommandoleier, Hannes van Wyk. “Hoewel ons primêre fokus die kinders is, is daar altyd ‘n plek vir volwassenes om ook deel te hê in die pret.” LEES OOK: VOORSKOU: Arthur word ‘n Voortrekker  Die organisasie se waardes is Christelik van aard en beoog om kinders voor te berei vir ‘n suksesvolle toekoms in die land.  Hulle fokus op erfenis, betrokkenheid in die gemeenskap, leierskap, die aanleer van waardes en vaardighede, sosiale vaardighede en die skep van ‘n positiewe identiteit vir enige kind.  Volgens Van Wyk beplan hulle vanjaar weer heerlike kampe, fondsinsamelings vir liefdadigheid en uitreike en byeenkomste vir die lede van hulle kommando.’n Groot jaarlikse hoogtepunt is natuurlik ook die bokskasinry. Om deel te word van die pret, besoek gerus die organisasie se webtuiste by www.voortrekkers.co.za. LEES OOK: Voortrekkerskool sal wel uit die as verrys