 MBOMBELA – Dit het behoorlik soos ‘n blou- en rooimiernes gewemel toe talle gretige graadeens vir hulle eerste skooldag by Laerskool Laeveld aangemeld het. Ouers en onderwysers kon skaars hulle opgewondenheid beteuel en die afwagting onder die kleingoed was net so groot. Hulle is uit die staanspoor deur die juffrouens gerus gestel deur stories van hoe ‘n mens vrese oorkom. “Onthou, Hy is sterk genoeg om konings te laat doen soos Hy sê, en Hy kan waters van die see laat oopgaan. Hy kan jou ook help om nie bang te wees nie,” is vertel. Hulle is ook geleer om instruksies te volg, om nie maats seer te maak nie, en soos een van die kannetjies ewe kontant gesê het, nie te byt nie, om in ‘n ry te stap, na die juffrou te luister, hande op te steek as hulle iets wil vra, nie in die klas te hardloop nie, ander te respekteer, altyd netjies te wees en om altyd jou bes te doen. Laerskool Laeveld het vanjaar ‘n tweeling in gr. 1, Sande en Sakhe Kholwane, verwelkom. 