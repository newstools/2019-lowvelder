 MBOMBELA – Na ‘n reuseoperasie, maande se toetse en proeflopies en talle gebede na bo, wys ‘n onlangse Facebook-video dat Jason Esterhuizen se sig stadig maar seker besig is om te herstel. Die video wys hoe sy vrou, Sumarie, vorms op ‘n tafel pak en Jason hulle dan rondskuif.   “Ek kan nie die vorms sien nie, maar ek kan sien daar lê iets. Ek sien allerhande dun lyntjies en party van die voorwerpe is makliker om te identifiseer as ander, maar dit is al massiewe vordering vir my wat niks kan sien nie.” Die egpaar wat in September in die Laeveld getroud is, het vroeg verlede jaar na die VSA verhuis waar Jason een van vyf mense ter wêreld was wat deel geword het van ‘n proefneming studie om sy sig gedeeltelik te herstel. Laevelder het voorheen berig dat hy op 23-jarige ouderdom sy sig na ‘n motorongeluk verloor het.  In Maart het hy ‘n Orion-kortikale inplantaat gekry wat deur ‘n eksterne toestel wat aan ‘n bril vas is, beheer word. LEES OOK: ‘n Sprokiesdag vir Jason en Sumarie Die toestel stimuleer elektrodes in die visuele korteks van sy brein en help hom om beweging te sien en tussen lig en donker te onderskei. “Ek gaan weekliks na die Universiteit van Kalifornië se mediese sentrum waar hulle verstellings doen. Partykeer maak hulle dit helderder en partykeer maak hulle dit ligter. Hulle het selfs ‘n verstelling gemaak sodat jou brein nie in skok moet gaan wanneer jy van ‘n baie donker plek in ‘n ligte plek inloop nie,” vertel Jason. Na talle toetse kon hy op 15 November die bril saam met hom huis toe neem. Volgens hom gebruik hy ook dié toestel om sy daaglikse lewe te vergemaklik.  “Byvoorbeeld as ons inkopies van die kar na die woonstel toe dra, dan kan ek die bril gebruik om ‘n lig teen ‘n muur te sien en weet ek moet na daardie lig toe loop en dan hoef ek nie aan Sumarie vas te hou nie.” Jason sê die proefneming verloop goed en hulle het instussen nog ‘n kandidaat by die studie ingesluit wat in Houston, Texas woon. “Die kandidate het mekaar nog nie ontmoet nie omdat dit deel van die reëls van die studie is, maar ons weet van mekaar en waar die ander vandaan kom. “Ons hoop om mekaar hierdie jaar uiteindelik te ontmoet,” vertel ‘n opgewonde Jason. Intussen verken die egpaar Amerika. Hulle het onlangs selfs ‘n vuurpyllansering bygewoon en het hul heel eerste Kersfees as getroude paartjie onder ‘n sneeukombers deurgebring. LEES OOK: Jason Esterhuizen sterk goed aan in die VSA  