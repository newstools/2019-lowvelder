 MBOMBELA – Matriek is nie net jou finale jaar op skool nie, maar dit word in sommige kringe as die belangrikste jaar van jou skoolloopbaan beskou, asof al die voorafgaandes deur hierdie een gedefinieer word. Dit kan baie druk op leerlinge plaas. Laevelder het by Hoërskool Nelspruit se sielkundige, Hannalize Coetzee en maatskaplike werker, Nicolette Pruis gaan aanklop vir raad. Matriek is ‘n uitdagende jaar wat definitief meer tyd en insette verg as enige ander jaar, sê Coetzee. Begin dus jou matriekjaar met vars inisiatiewe en moenie die jaar soos voriges benader nie, is haar raad. As leerlinge nie sterk studiemetodes het nie is dit eerstens nodig om goeie tydsbestuur en beplanning te doen. Werk en som deurlopend op sodat die werk nie te veel raak nie en liaseer dit. Versterk die werk wat jy reeds opgesom het deur middel van herhaling. Dit kan ook bespreek word met vriende. Identifiseer betyds probleemgevalle en tree ooreenkomstig op. As jy bekommerd is oor ‘n vak is dit belangrik om vooruit te beplan en ‘n studierooster op te stel. Jy moet deurlopend werk, want teen die tyd wat dit eksamen is, is dit te laat vir ekstra klasse. SIEN OOK: Nellies-matriek spog met 100%-slaagsyfer Beplanning en tydsbenutting is belangrik. Beplan jou akademie en gebruik jou tyd oordeelkundig, Moenie uitstel tot later nie. Dinge is geneig om skielik te veel te raak en dit veroorsaak druk. Dit is ook belangrik om op onderwysers se kundigheid te vertrou en gebruik te maak van hul kennis en ekstra klasse wat aangebied word. As ‘n vraestel moeiliker of ‘n punt swakker was as verwag, is dit belangrik om nie daaroor te tob nie, maar eerder aan te beweeg en te fokus op jou volgende doelwit. Dit is belangrik om te kyk waar jy foute gemaak het en dit dan te korrigeer. • Praat. Dit is belangrik om met iemand te kan praat deur die jaar en om af te pak sodat jy kan ontlaai en beter voel. • Tree op. Beplan vooruit om stresvolle situasies te kan hanteer. Dit sal jou help om in beheer van situasies te bly. • Luister na jou liggaam. As jy oplet na hoe jou liggaam stres hanteer sal jy weet wanneer om op te tree sodat jy dit betyds kan hanteer en stresfaktore kan verminder. Raak eers rustig en ontspan voordat jy verder gaan. Ontspanningsoefeninge kan help. • Wees in beheer. Vind iets wat jou laat goed voel oor jouself. Lees ‘n boek, beoefen ‘n sport, gaan gim toe, speel tennis, sosialiseer of gaan fliek.
As niks help nie, neem die verantwoordelike besluit en gaan sien iemand wat opgelei is om jou te kan help. Dit is belangrik om verantwoordelik op te tree en beheer te neem oor jou situasie en lewe. • Moenie jouself oorweldig nie. As jy te veel stres en dit later nie meer kan hanteer nie, het jy miskien te veel hooi op jou vurk. Dis ‘n goeie idee om te gaan kyk na al jou aktiwiteite en verantwoordelikhede en te besluit wat regtig nodig is. Leer om nee te sê en nie skuldig te voel daaroor nie. Moet ook nie alles op jou eie probeer doen nie. • Kom ‘n bietjie weg. Dit is belangrik om so nou en dan bietjie te ontspan en jou omgewing te verander. • Prioritiseer. Maak ‘n lysie van alles wat jy nodig het en moet doen en wat belangrik is. Handel dit stelselmatig af. Doen dieselfde met jou leerwerk. Besluit wat belangrik is en wat minder belangrik is en begin dan by die meer belangrike werk. Moenie dat die werk ophoop en te veel raak nie. Dit is ook belangrik om bereikbare doelwitte te stel en te monitor hoe ver jy is. LEES MEER: Matrieks gerat vir eksamen danksy NHS