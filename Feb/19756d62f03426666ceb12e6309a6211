 MBOMBELA – Die Nederduitsch Hervormde Kerk Nelspruit se gewilde Maroela Makiti is Saterdag vir die 17de agtereenvolgende jaar met groot sukses aangebied. Volgens ds. Eksteen Botes is feesgangers oudergewoonte met hope pret en vermaak vir oud en jonk begroet. “Ons wil baie dankie sê aan elke gemeenskapslid wat die Makiti getrou ondersteun,” het Botes gesê. Hy is verheug dat die verkope vanjaar kookpunt bereik het en nie ‘n enkele happie kitskos of groente oorgebly het nie. Hy skat dat meer as 1 000 feesgangers in ‘n stadium deur die stalletjies gesnuffel het, wat onder meer groente, koek en ander gebak, pannekoek, kerrie-en-rys, javels, pregos, pap en kaiings, vetkoek met maalvleis en ‘n rits maroelaprodukte aangebied het. Self die oggend se mot-reëntjie kon nie ‘n demper op die feesgees plaas nie. Ongelukkig het die Pumakiete wat Vrydagaand deur John van Rensburg aangebied is, nie die gewenste aftrek geniet nie. Die vyf wynlandgoedere se aanbiedings van die aand is gevolglik Saterdag herhaal – tot groot vreugde van almal wat die dag se soel bedompigheid met ‘n yskoue wyntjie tydens die wynproe wou afweer. Die kleinspan kon intussen in die pretpark van al hulle energie ontslae raak. ‘n Groot groep motorfietsryers het ook ten bate van die Dierebeskermingsvereniging na die feestelikheid op Hoërskool Bergvlam se terrein opgeruk. En natuurlik was daar die immergewilde sewestoernooi wat vir hope opwinding gesorg het. Die onoorwonne Witrivier I het hier tot die genot van talle toeskouers met die louere weggestap.
Soli Deo Gloria en Debbie Kriel van Witrivier het vir vermaak op die verhoog gesorg terwyl feesganger uitgespan het. Botes skerts dat net die diepte die verskil tussen groef en graf is, daarom is hulle in hul noppies met die opkoms en grootte van die fees wat maklik hanteerbaar is. Die opbrengs van die fees sal deur die kerk vir liefdadigheid en die gemeente se funksionaliteit aangewend word. “Ons is reeds besig om nuwe inisiatiewe vir volgende jaar se fees te ondersoek,” het hy afgesluit. Lees ook: Load shedding in Mbombela Winner drives off with a growl