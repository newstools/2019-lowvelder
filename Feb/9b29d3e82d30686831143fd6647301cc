 MBOMBELA – Alexis, die Yorkshierterriër, wat Dinsdagmiddag met ‘n vlakvark se tand deurboor is, moes gisteraand weer geopereer word. Volgens haar mensema, Cornu Gouws, het Alexis begin braak en was die veeartse bang vir infeksie en daarom het hulle haar weer geopereer. Alexis is Dinsdagaand vir die heel eerste keer  by Van Wijkstraat Dierehospitaal geopereer nadat die voorval gebeur het.Volgens dr. Donnie Engelbrecht wat die operasie saam met sy kollega dr. Christo Nortjé uitgevoer het, het hulle Alexis eers gestabiliseer voordat hulle vir haar narkose gegee het. Alexis se mensema Cornu Gouws het haar in ‘n kombers toegedraai en na die veearts geneem nadat die vark haar aangeval het. “Haar ingewande het uitgehang en sy het baie bloed verlooor. Die tand het die derm op drie plekke geperforeer en ons moes ‘n enterektomie doen,” sê Engelbrecht. Dié operasie is wanneer ‘n veearts ‘n stukkie van die derm afsny en weer met steke las. ALSO READ: KYK: Nelspruit DBV veg vir diere gedurende die feesseisoen Volgens Engelbrecht moes hulle 15 sentimeter van Alexis se derm verwyder. “Gelukkig het geen organe seergekry nie, hoewel ‘n ander groot probleem moontlike infeksie is, aangesien ‘n vlakvark se tand vuil is en Alexis op die grond geval het nadat sy seergekry het. Haar kanse op oorlewing is nog 50/50,” sê Engelbrecht. Alexis is tans in die hospitaal waar sy bloedoortappings ontvang. Die bloed kom van ‘n skenkerhond van die DBV “wat gou vir ons bloed kom gee het om haar lewe te red”. ALSO READ: Nuwe hokkie vir hasies by die Nelspruit DBV Sy het teen Woensdagmiddag 200 milli-liter bloed ontvang. “Wat dit vir ons selfs meer tragies maak, is dat ons Alexis se sussie Juliet kort na Kersfees verloor het nadat sy deur ‘n swartmamba gepik is,” sê ‘n hartseer Gouws wat haar hondjie as oulik en liefdevol beskryf.