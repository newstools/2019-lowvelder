 MBOMBELA – Local is #bevonk en daarom kry Laevelders vanjaar heel eerste kans om Innibos weektoegangskaartjies aanstaande Dinsdag 26 Februarie teen ‘n groot afslag te koop. Die fees word vanjaar van 26 tot 29 Junie gehou. Innibossers kan Dinsdag ‘n stewige R200 bespaar met die vuurwarm spesiale aanbod van weekkaartjies teen R300 elk (in plaas van die normale prys van R500).  Feesgangers sal egter vinnig moet spring, want daar is slegs ‘n beperkte aantal kaartjies wat tydens hierdie eerste blitsverkoping opgeraap kan word. Let wel dat slegs twee kaartjies per transaksie toegelaat sal word en dat transaksies slegs kontant is – maak seker jy is voor in die koor!  Die nuwe kombinasiekaartjie waarmee feesgangers R60 spaar, sal ook Dinsdag te koop wees. Koop ‘n toegangskaartjie vir Woensdag 26 Junie teen R120 en betaal slegs R60 vir die Donderdagkaartjie (normale prys R120). Dus is dit slegs R180 per persoon vir twee dae se feestoegang.  Al wat jy moet doen, is om die een of ander bewys te bring dat jy ‘n Laevelder in murg en been is: bring die Laevelder saam, sleep die kinders saam in hulle skoolklere van een van die plaaslike skole, bring jou munisipale rekening of maak enige vrolike en kreatiewe plan om te wys jy is ‘n plaaslike feesgees én vuur en vlam vir Innibos, want ons wil doodseker maak dat Laevelders die voordeel van hierdie spesiale aanbod geniet!  Dié vurige verkoping is Dinsdag 26 Februarie om 17:00 by die hokkieklubhuis by Hoërskool Bergvlam. Die ingang is by die Laevelder-hek na die sportgronde; volg die Innibos-baniere na die hokkieklubhuis. “Innibos is ‘n kunstefees vir almal maar word baie getrou deur plaaslike feesgangers ondersteun wat ‘n reusebydrae tot die sukses daarvan lewer. Ons wil ook dankie sê aan elkeen wat die kykNET Fiësta-toekenning vir Innibos as Fees van die Jaar 2018 Laeveld toe gebring het,” sê Sandra Jacobs, media- en bemarkingsbestuurder. “Onthou ook dat die toegangsgeld vanjaar nie ‘n sent duurder is nie en dieselfde bly as verlede jaar.”  Verkope van feesterreintoegangs-kaartjies vir die publiek (wat nie kaartjies by die uitverkoping gekry het nie) open op Vrydag 1 Maart by Computicket. Intekenare op Tjirp, die amptelike nuusbrief van Innibos, kan reeds op Woensdag 27 Februarie kaartjies met ‘n spesiale kode koop.  Teken in op die nuusbrief deur op die Tjirp-skakel te kliek op die webwerf, www.innibos.co.za. Ingesluit by die feesterreinkaartjie is onder meer vier gratis kuierverhoë, die Boma-kuierteater, ‘n kunspark en kindervermaak by die Woelwaters. Elke aand word afgesluit met ‘n volwaardige musiekkonsert op die hoofverhoog waar talle topkunstenaars optree.