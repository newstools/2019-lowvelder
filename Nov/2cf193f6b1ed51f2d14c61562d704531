 Veral die skool se kultuur het hierdie jaar opslae gemaak met die toneelstuk Talaiporia uit die pen van Marni Swart, ‘n gr. 11-leerder, wat nie net tweede in die gesogte ATKV-Tienertoneelkompetisie se streeksfinaal geëindig het nie, maar ook op nasionale vlak tweede plek verower het in Curro Create se National Youth Theatre Festival in Johannesburg. LEES OOK: DBV sonder voertuig gelaat na ongeluk Marni en Xander Goosen word vir die derde jaar in ‘n ry as kultuurseun en -meisie benoem. Benewens die tienertoneel ontvang Marni verskeie toekennings vir deelname aan die Nelspruit, nasionale en Allegretto eisteddfods, asook Oppi Tong-af-, ATKV- en Radikale redenaarskompetisies.  Xander ontvang onder meer vier Kryptonite-toekennings vir sy prestasies van 95 persent en hoër vir sang, drama en fotografie tydens die landswye Curro Create-kompetisie. Hy neem ook deel aan kykNET se Nasionale Toneelspelkompetisie vir hoërskoolleerders en kry sy teatervlerkies vir beste akteur. Zanucha van Raaij ontvang spesiale erekleure nadat die KANSA-debutante as die beste loopplankmodel by ‘n internasionale modelkompetisie in Amerika aangewys is en Anke Schnepel vir verskeie prestasies, onder andere as algehele wenner in die ligte musiek-kategorie by die Nelspruit Eisteddfod. LEES OOK: Voertuig vol plofstof gevind ná plaasaanval