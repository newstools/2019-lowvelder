 MBOMBELA – “My pa was ‘n baie hardwerkende mens en ‘n man van vele talente. Daar is niks wat hy nie kon doen nie. Hy was reguit, sterk in waarin hy geglo het en was ook bereid om vir sy beginsels te staan,” beskryf Louis Kempen sy pa, Frik van Eeden (74). Hy is tydens die Dusk to Dawn-marathon in Pretoria op 30 Augustus oorlede. “Hy het vas geglo in God, land, ‘n Toyota-bakkie en regverdigheid. “Dit was sy tweede honderdmylwedloop en sy hart het net gaan staan,” vertel ‘n gebroke Kempen. “Dit was ‘n natuurlike dood en ons sien dit dikwels met sportmense wat superfiks is soos my pa was.” Frik en Elize Van Eeden. LEES OOK: #NelspruitEisteddfod40: FOTO’S: Met instrumentale afdeling kom fees tot ‘n eind

Volgens Kempen was Frik ‘n besonderse persoon wat ‘n groot impak op sy familie en vriende gehad het. Hy het ‘n wye kennis gehad en was ‘n toegewyde wedloper wat tydens sy leeftyd 13 Comrades, meer as 1 000 ultramarathons en twee honderdmyle gehardloop het. Die wyle Frik is gebore in Krugersdorp waar hy grootgeword het en volgens sy eggenote, Elize, het hy sy lewe geleef volgens ‘n gesegde wat sy oupa aan hom geleer het dat ‘n mens van sonop tot sonsondergang moet werk. “Hy was verskriklik lief vir die natuur en is elke Saterdagoggend douvoordag wakker om gras te sny. Ons bure het altyd geskerts en gesê dat hulle selfs moeg raak terwyl hulle kyk hoe hard Frik werk.” Frik Van Eeden wys sy waaghalsige sy. LEES OOK: KYK: Foeta Krige kuier by Pen in my Hand

Sy hardloopmaat, Deon Meyer, het gesê: “Frik was lojaal teenoor die Nelspruit Marathonklub en een van die senior hardlopers wat die belange en behoud van die klub op sy bors gedra het.” Volgens die familie was Frik ‘n baie ondernemende persoon wat behalwe sy belangstelling in wedlope, ook in die bou- en versekeringsbedryf betrokke was. “Hy het vele huise in Mbombela gebou en was verantwoordelik vir die ontwikkeling van Sonheuwel van 1983 tot 1995, en het selfs rugbylegende Naas Botha se huis gebou. “In 1996 het hy ‘n versekeringsmakelary begin en dit ‘i’langa’ genoem op voorstel van regter Phineas Mojapelo.”

LEES OOK: Ontmoet: Marius van Rensburg

Kempen het afgesluit: “Die belangsrikste les wat ek by my pa geleer het is dat dit nie saak maak hoe jy begin nie, maar wel hoe jy eindig.”
Frik laat drie kinders, sy vrou en ses kleinseuns agter en sy begrafnis is verlede Vrydag om 11:00 by die Hervormde Kerk gehou.